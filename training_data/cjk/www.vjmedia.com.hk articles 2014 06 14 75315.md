[論本土主義中嘅大中華餘毒（一）：粵語歷史歪論](http://www.vjmedia.com.hk/articles/2014/06/14/75315/%e8%ab%96%e6%9c%ac%e5%9c%9f%e4%b8%bb%e7%be%a9%e4%b8%ad%e5%98%85%e5%a4%a7%e4%b8%ad%e8%8f%af%e9%a4%98%e6%af%92%ef%bc%88%e4%b8%80%ef%bc%89%ef%bc%9a%e7%b2%b5%e8%aa%9e%e6%ad%b7%e5%8f%b2%e6%ad%aa%e8%ab%96/)
===========================================================================================================================================================================================================================================================================================================

![](/wp-content/themes/vjmedia2015/images/icons/date.gif)2014年6月14日
![](/wp-content/themes/vjmedia2015/images/icons/folder.gif)[中華文化](http://www.vjmedia.com.hk/articles/category/culture/chinculture/)
/
[學術討論](http://www.vjmedia.com.hk/articles/category/culture/academic/)
/ [最新文章綜覽](http://www.vjmedia.com.hk/articles/category/all/)
![](/wp-content/themes/vjmedia2015/images/icons/author.gif)[港語學](http://www.vjmedia.com.hk/articles/author/hongkonglanglearn)
/ [Kevin Lee](http://www.vjmedia.com.hk/articles/author/kevinlee)

![Untitled-1](http://www.vjmedia.com.hk/wp-content/uploads/2014/06/Untitled-1-650x185.jpg)

本土主義喺香港勃興，無疑爲香港人帶來全新視角，去重新審視自己嘅文化、社會、地緣政治等範疇。語言作爲界定族群甚至民族嘅一大特徵，自然成爲炙手可熱嘅話題。筆者識見淺薄，姑且以有限嘅知識，指出當今本土思潮對我哋嘅語言—粵語嘅誤解。

係網絡上好多關於粵語歷史嘅文章，多無真憑實據或者係牽強附會。「粵語起源　秦朝軍隊南征」、「粵語係雅言」等論述無視語言學事實，盲目無限上溯粵語發源歷史，或者強調子虛烏有嘅「正統性」。下文先清澄謬論，日後再另文分析因由。

### **「粵語雅言論」**

「雅言」一詞，多指周朝時上古漢語，以詩經音系爲代表。此時漢族(Sinitic)
已經從漢-藏緬(Sino-Tibetan)族群分支出來，留喺西邊嘅原藏緬族(Tibeto-Burman)
被認爲係「西戎」。當時嘅語言係點樣，學界只有一個模糊推敲印像，復原亦有好多爭議。但我哋可以確定嘅係，當今粵語絕對同雅言（上古漢語）大異其趣。如果你堅持粵語係雅言，請先用粵語讀一次詩經睇下押唔押韻再講。上古漢語嘅一啲特徵如複輔音、娘日歸泥、無舌上音、無輕唇音等都無法喺粵語搵到。憑咩可以話粵語係雅言？基本上，講得出粵語係雅言嘅人，大概連基本漢語歷史語言學都冇認識。

### **「粵語係中古音，普通話係胡言亂語」**

華夏狂熱份子未必會同意我對雅言嘅定義，可能會話廣義嚟講唐宋中古音都叫雅言。粵語的確可以系統性對應中古音，但並非等同。你可以舉出例子指普通話讀唐詩宋詞唔押韻，我都可以舉憫農講粵語都唔押韻：

鋤禾日當午 (Ng)，汗滴禾下土(Tou)；  
誰知盤中飧，粒粒皆辛苦 (Fu)。  
相反，用普通話讀，反而全部押韻：  
鋤禾日當午 (Wu)，汗滴禾下土(Tu)；  
誰知盤中飧，粒粒皆辛苦 (Ku)。

之所以會有呢啲現象，因爲各地嘅漢語族語言對比起中古嘅韻部，都有唔同嘅演變。所以有啲人往往選擇性舉例，製造粵語比普通話押韻嘅假象。就算係用統計去比較，其實都係不相伯仲。

其實南北朝末期到宋代，係漢文化向東亞各地傳播嘅高峰，你可以發現中國各地語言、日語、韓語、越南語等都或多或少同某時某地中古漢語有規律咁/系統性對應但唔會等同。因爲一千年前傳入漢語去各地之後，因爲各地本來嘅語言引致口音差異，又會有語言獨立發展/互相影響，所以會越來越偏離中古漢語。我哋可以話粵語繼承中古漢語，但絕對唔係唯一繼承人。

### **「粵語源於秦朝論」**

有人用秦軍入南越作爲粵語發源時間點，呢個係完全荒謬嘅講法。首先粵語嘅語音系統反映嘅係唐末至宋初嘅中古音（輕唇音已出現、莊章歸照、濁上變去，濁音清化等），遺留下前廣韻特點可謂少之又少。秦的確南討百越，但只係喺沿江流域建立咗零星幾個據點，廣大地區仍然係越人天下。去到漢初漢人趙佗立南越國，自己作爲君主都要着越服行越人習俗，先得到越人服從。漢語影響力有幾侷限可想而知。即使漢魏時有越地逐漸漢化，留低嘅蛛絲馬跡依然可以話係少得可憐。我哋可以喺粵語搵到幾個例子（如浮、伏白讀讀作重唇）搵到上古音痕跡，但可以話係絕無僅有。所以，粵語源於秦朝論喺非常荒謬。

由來究竟係點，下回再續。

### 關於作者：港語學

[![港語學](//img.vjmedia.com.hk/virtusjustitia/userphoto/1026.png?dim=96x96)](http://www.vjmedia.com.hk/articles/author/hongkonglanglearn/)
撐粵語行動、反對威迫利誘學校搞普教中、要求撤銷課程發展議會普教中嘅長遠目標。
FB PAGE : <http://www.facebook.com/hongkonglanglearn>



