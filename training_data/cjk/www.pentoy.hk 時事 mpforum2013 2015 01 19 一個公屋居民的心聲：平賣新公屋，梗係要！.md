一個公屋居民的心聲：平賣新公屋，梗係要！
========================================

分享[0](http://www.facebook.com/sharer.php?u=http://www.pentoy.hk/%e6%99%82%e4%ba%8b/mpforum2013/2015/01/19/%e4%b8%80%e5%80%8b%e5%85%ac%e5%b1%8b%e5%b1%85%e6%b0%91%e7%9a%84%e5%bf%83%e8%81%b2%ef%bc%9a%e5%b9%b3%e8%b3%a3%e6%96%b0%e5%85%ac%e5%b1%8b%ef%bc%8c%e6%a2%97%e4%bf%82%e8%a6%81%ef%bc%81/)

![屋 社區
2](http://www.pentoy.hk/wp-content/uploads/2014/12/%E5%B1%8B-%E7%A4%BE%E5%8D%80-2.jpg)
特首梁振英喺最新一份《施政報告》提出將新建公屋全幢賣畀綠表人士，即係舊公屋租戶，認為可以騰出原有公屋單位畀其他輪候冊上人士入住，公屋單位「一換一」，唔會減少公屋供應咁話。

聽到呢個最新政策，作為住咗公屋廿幾年嘅屋邨妹，呢個時候終於要爆──

即時諗計誓死要搶買新公屋，兼夾叫家人親戚朋友符合資格者速速輪公屋，家姐亦第一時間下令就快滿18歲嘅大女，讀緊書都要開始申請單身人士公屋，「到時要盡快填表，輪耐啲多啲分，上到樓，住幾年就買新公屋」。

我住喺新界公屋，當年前特首董建華推出公屋出售計劃，一心諗住輪到本邨就買，點知後來煞停，完全買唔起私人樓，梗係繼續住公屋啦。唔少朋友當年用十幾廿萬買入自住公屋，好多人有能力一次過畀晒錢，早兩年梁振英推出「白居二」政策後，連公屋都當私人樓咁炒，癲價之後係更癲價，有朋友近日以200幾萬賣咗間綠表公屋畀白居二，轉手賺咗十倍，啲錢用嚟畀東涌新樓盤單位首期，打算再租出等租客幫佢供樓，印印腳等發達也。

**　「離婚」帶女另申一屋**
--------------------------

買咗公屋嘅朋友話，以前要人放棄租住公屋去買另一間公屋係好難，加上公屋補地價比率好高（最高達65%，而一般居屋為30%），過往綠表公屋客源好少，通常做價唔過百萬，亦好少業主會放售。朋友談買賣心得﹕「嗰時一間綠表公屋最多賣幾十萬，全部自住，冇可能炒。但呢兩年有白居二加入綠表巿場，居屋已經炒到啲人買唔起，所以公屋都喪搶，個價升得好勁，上年頭到今年已經升咗超過三成，但係話晒供樓開支平過租私人樓，買到綠表公屋都袋住先啦。未補地價公屋家下炒到成兩球（200萬），可以賺咁多，梗係心郁郁啦」。可惜這些機會不屬於我的。

至於我家姐，早年出嫁後脫離老家戶籍，加名入老爺間名下公屋，後來夫家成功分戶，佢搬咗去大埔另一間公屋，後來用咗約20萬賣斷。最近不斷有地產經紀話綠表價升到接近200萬，游說佢賣屋，家姐不為所動，因為要自住。身為精打細算嘅家庭主婦，家姐叫咗大囡以單身人士身分申請公屋，已經決定同老公「離婚」，諗住帶住個未成年細女，用單親家庭身分申請另一間公屋，目標係希望一家人可多買兩間平公屋，就算唔轉手炒賣，第日阿女結婚都唔憂無屋住。

據佢所講，呢條「絕橋」並唔係佢原創，同邨早就有好多家庭係咁做，而且「贏在起跑線」，因為申請得早，有仔女以兄妹身分組織兩人家庭，申請到另一間公屋，亦有扮離婚嘅師奶同囝囝分多一間公屋。「佢哋『上晒岸』先同人分享『成功經驗』啫，話明嚟緊一定會買新公屋，到時全家一人一間平屋」。原來房屋政策真係會推高離婚率，但據講當中有人假離婚變真離婚，老公間公屋畀另一個女人入主，家庭悲劇背後，係繼續諗計再排多間公屋。

原來個遊戲就係咁玩，早年一班公屋戶買咗自住單位後，只要識得計數，就可以「騎住一間公屋，再申請第二間」，家姐話﹕「反正特首同嗰啲高官，一個月人工都貴過間公屋，出咁多糧畀啲官，更加唔會有人同政府客氣。」家姐以師奶智慧分析，斷言政府賣新公屋，輪候公屋人龍非但唔會減少，反而單身或小家庭人數喺「近親繁殖」下急增，呢個道理，掌管房屋政策嘅高官，或者本身有山頂大宅嘅特首，唔知係諗唔到定睇唔到呢？

**　「公屋係一種福利，一生人要有一次」**
----------------------------------------

查實除咗低下階層同新移民不斷排隊爭上公屋，就連中產同上層人士都會叫仔女抽公屋。我識得一個家住沙田半山嘅富豪，佢叫個仔就同嫲嫲一齊輪公屋，嫲嫲年近80歲，帶住個廿歲男孫，等幾年就特快有屋，而嫲嫲根本無住過間公屋，冇幾耐就過咗身。雖然房署會進行資產審查，但個孫表面上係冇資產兼讀緊大專，成功以原有租金成為新租戶，間豪裝公屋現時畀佢女友嘅親戚住緊。我曾經問呢位富豪，點解要同窮人爭公屋，佢話自己年年交咁多稅，個仔又真係未有收入，「公屋係一種福利，一生人要有一次」。哦，原來係咁。

好多人以為公屋無得世襲，傻嘅，就算原有租戶病逝，其他成員月薪超過限額，只要資產唔過就可以繼續做戶主。好多人表面冇資產，但實質過得好富貴，房署都冇辦法查出，亦有人臨審查前3個月辭工或叫公司減薪，好易過骨。就好似我隔籬屋個家庭，男戶主係公司老闆，著名牌西裝開靚車出入，一樣年年過審查啦，只要識得走下位，你以為咁容易踢到租客走咩？太天真太傻！

**　放公屋買私樓？唔會咁傻**
----------------------------

今時今日，要公屋租戶放單位買私人樓，就算中咗六合彩都唔會咁傻，而一般公屋戶的確係買唔起私人樓，以前仲有人會諗下買居屋，但白居二政策已成功將居屋價搶到天咁高，公屋住戶當然疊埋心水每月交兩、三千零蚊租金，實行住過世都願。直至今次政府話要賣新公屋，屋邨妹真係要講句：「就算借錢、唔食飯都要買！」

唉，正所謂家家有本難唸的經，屋邨妹要養年邁父母，1個人搵3個人使，醫療開支好沉重，積蓄唔多，如實交代嘅資產亦唔過政府限制，除咗上次董建華話賣公屋之後，根本無諗過買樓。但今次實在係逼上梁山，試諗下，新公屋就算再平都要百幾萬，月供20年最少五、六千蚊，加上管理費，點計都比而家租金最少貴兩倍，超低收入、綜援戶係負擔唔起，但有收入嘅家庭相對可以接受，加上眼見以前買公屋轉手原來有得賺，負擔得梗係買啦。

最重要係，如果有關計劃長遠行落去，舊屋邨慢慢只會剩低老人家、綜援戶、較貧窮或無力搬遷等低質素住客，加上隔籬左右肯肯定會不斷翻新裝修，實行嘈到無朋友，咁樣仲唔係此地不宜久留？屋邨妹真係唔走唔得咯。

其實喺現時遊戲規則下，所謂公屋「一換一」，梗係多人交出細單位、買入大單位，結果唔係單純地「一換一」，而係「細換大」，公屋租戶多交出中小型單位，去換購一間新公屋嘅大單位，然後肯定會造成惡性循環，鼓吹更多人以單身人士或小家庭方式輪候公屋，結果條龍愈嚟愈長，大家排隊喺度玩緊類似音樂椅遊戲：排長龍→上舊公屋→買新公屋→自住或炒賣。

喺新政策下，有入咗紙申請新居屋嘅朋友已經講明抽中都唔買，因為有更平嘅新公屋等緊佢，「新居屋係巿價七折，新公屋就五折樓下，機會只有一個，梗係等平貨啦」。梁振英同一班天才精英構思嘅香港新置業階梯，明顯將「解決住屋需要」，變成令到大家都覺得有購買資助房屋需要，有平樓，真係唔要？

文\_\_屋邨妹

編輯/方曉盈

fb﹕http://www.facebook.com/SundayMingpao

原文載於明報星期日生活



